---
TOCTitle: Az RMS bevezetésének előnyei
Title: Az RMS bevezetésének előnyei
ms:assetid: 'cab5c3ce-c9e8-4fae-915b-dd4829357333'
ms:contentKeyID: 18122671
ms:mtpsurl: 'https://technet.microsoft.com/hu-hu/library/Cc747668(v=WS.10)'
author: SharonSears
ms.author: SharonSears
---

Az RMS bevezetésének előnyei
============================

A különböző szervezeteknek méretüktől függetlenül meg kell védeniük az értékes digitális információkat a gondatlan kezeléssel és a tisztességtelen szándékú felhasználással szemben. Még nagyobb jelentőséget kölcsönöz a digitális tartalomvédelem fokozásának az, hogy egyre gyakrabban fordul elő információlopás, valamint az, hogy egyre szigorúbbak a jogszabályi előírások. Egyre szélesebb körben használnak számítógépet az ilyen fajta bizalmas információk létrehozására és feldolgozására, a magán- és nyilvános hálózatokon (az interneten) át rengeteg kapcsolódási lehetőség áll fenn, a számítástechnikai eszközök teljesítménye is eddig nem látott mértéket ért el, ezért megkerülhetetlen biztonsági szemponttá vált a szervezet adatállományának védelme.

A digitális tartalom sokféle formát ölthet: ide tartoznak a tájékoztató portálon közétett dinamikus, adatbázison alapuló jelentések, a bizalmas e-mailek, a stratégiai terveket leíró dokumentumok, a honvédelmi jelentések és más titkos államigazgatási fájlok. Ebben a részben néhány alapvető érv szerepel, amely az RMS tartalomvédelem céljából történő bevezetése mellett szól.

A témakör tartalma:

-   [A szervezeti információk sebezhetősége](#bkmk_2)

-   [A hálózat fokozott védelme](#bkmk_3)

-   [A digitális tartalom hatásosabb védelme](#bkmk_4)

A szervezeti információk sebezhetősége
--------------------------------------

A szervezetek sok és sokféle olyan tartalmat hoznak létre és használnak, amelyet meg akarnak védeni, és meg kell védeniük. Az alábbi lista néhány példát mutat be arra, hogy milyen tartalom védelmére alkalmas az RMS:

-   Hagyományos digitális fájlok és információk. A hagyományos digitális fájlok és információk közé tartoznak például az e-mail üzenetek, a projektekhez kapcsolódó dokumentumok, a bizalmas jelentések, marketingtervek és termékáttekintések. Az informatikai dolgozók munkájának része, hogy ezeket a dokumentumokat e-mail, konferenciaalkalmazás, lemezmegosztás, kiszolgáló alapú vagy egyenrangú rendszerek segítségével megosszák másokkal. Más bizalmas tartalom is tartozhat ebbe a kategóriába: például az alkalmazottak munkájának értékelése és a személyzeti nyilvántartás, amelyet célszerű védett, mégis könnyen hozzáférhető állapotban tárolni.
-   A szervezet kizárólagos tulajdonú információi. A felső vezetés ezeknek az információknak a segítségével felügyeli, irányítja és ellenőrzi a szervezet tevékenységeit. Ilyen kizárólagos tulajdonú tartalomnak minősülnek például a vállalat értékesítéseiről és piaci részesedéséről szóló kimutatások, a pénzügyi eredmény adatai, a stratégiai előrejelzések és áttekintések. Ha az ilyen tartalom terjesztése helytelenül történik, a szervezet jelentős károkat szenvedhet el, akár a piacon, a konkurenciával szemben, akár bírósági ítélet eredményeképpen.

Az RMS bevezetése fontos részét alkothatja az ilyen sebezhető tartalom védelmére irányuló biztonsági stratégiának.

A hálózat fokozott védelme
--------------------------

A digitális tartalom védelme nehéz és állandó feladat. A szervezetek általában szegélyhálózati elvű biztonsági módszerek segítségével védik a digitális fájlokat és az információkat. Tűzfalak segítségével korlátozható a vállalati hálózathoz való hozzáférés, tulajdonosi hozzáférési lista (DACL) segítségével korlátozható az egyes adatok elérhetősége. A szervezetek ezen túlmentően használhatnak titkosítási és hitelesítési technológiákat és termékeket (például nyilvános kulcsok infrastruktúráját \[PKI\] és Kerberos-hitelesítést) az e-mailek út közbeni megvédésére, valamint annak biztosítására, hogy az üzenetet elsőként megnyitó személy az legyen, akinek az üzenetet küldték.

Ezekkel a módszerekkel a szervezetek szabályozni tudják a bizalmas tartalomhoz való hozzáférést. A címzett azonban tetszése szerint szabadon bármit megtehet a kezébe kerülő adatokkal. A felhasználó hitelesítését és a tartalom visszafejtését követően semmilyen korlátozás sem szabályozza, hogy mit lehet tenni a tartalommal, és hogy hova lehet azt elküldeni. A szegélyhálózati elvű védelmi módszerek nem tudnak olyan üzleti szabályokat foganatosítani, amelyek hatással lennének arra, hogy a hálózat peremén kívül vagy a hálózat peremén való áthatolás után ki hogyan használja fel és terjeszti a tartalmat.

Ha a digitális tartalom megosztása és felhasználása terén csupán az egyének diszkréciójára és felelősségérzetére lehet hagyatkozni, elfogadhatatlan szintű kockázat keletkezik ezen a hálózati modellen belül. Még a biztonsági előírások véletlen megsértése is súlyos károkat okozhat. Megeshet például, hogy egy felhasználó akaratlanul olyan címzetteknek továbbít egy e-mailt vagy egy dokumentumot, akik tisztességtelen célokra használhatják fel az információkat.

A lopás és a helytelen kezelés okozta fenyegetés problémáján kívül a jogszabályi követelmények bővülő köre is növeli a digitális tartalomvédelemmel járó állandó terhet. Sok szervezetnek kell például betartania az Egyesült Államok értékpapír-felügyeletének (Securities and Exchange Commission, SEC) a tisztességes tájékoztatásra vonatkozó szabályait, amelyek arra vonatkoznak, hogy hogyan kell szelektív módon, a belső tulajdonosi kör tudomására hozni bizonyos információkat. A pénzügyi, államigazgatási, egészségügyi és igazságszolgáltatási szakterületen is egyre komolyabb kihívások elé állítja a szereplőket az, hogy az új jogszabályi előírások miatt hatékonyabb védelemben kell részesíteni a digitális tartalmat.

Az RMS rendszerhez hasonló átfogó, a digitális tartalom felhasználását a tartalom helyétől függetlenül hatékonyan szabályozni képes szoftveres megoldás híján a tartalom könnyűszerrel illetéktelen kézbe kerülhet, akár tisztességtelen úton, akár véletlenül.

A digitális tartalom hatásosabb védelme
---------------------------------------

Hatásosabban kell védeni a digitális tartalmat. Az információ egyetlen formája sem lesz soha tökéletesen védett az illetéktelen felhasználással szemben, és egyetlen olyan módszer sem létezik, amely minden esetre védelmet nyújt a visszaélések ellen, ezért az információkat óvó átfogó megoldás nyújtja a leghatásosabb védelmet.

A szervezetek biztonsági stratégiájának elengedhetetlen részeként a hatásosabb adatvédelmi megoldásnak lehetővé kell tennie, hogy az egyszerű hozzáférés-vezérlésen túlmenően szabályozni lehessen a tartalom felhasználást és terjesztését is. A hatásosabb adatvédelmi megoldásnak:

-   Elő kell segítenie, hogy a szervezet megvédje a vállalat intranetjén tárolt adatokat és dokumentumokat, és megakadályozza azok illetéktelen kézbe kerülését.

-   Biztosítania kell a tartalom védelmét és módosítással szembeni ellenállóságát.

-   Az előírt időben meg kell szüntetnie a tartalom használhatóságát még abban az esetben is, ha az extraneten át más szervezethez került.

-   Eseménynapló formájában lehetővé kell tennie annak ellenőrzését, hogy ki fért hozzá és ki használta fel a tartalmat.

Az RMS mindegyiket képes teljesíteni a fenti követelmények közül.