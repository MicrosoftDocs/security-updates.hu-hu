---
TOCTitle: Az RMS szolgáltatásai
Title: Az RMS szolgáltatásai
ms:assetid: '4a147e77-8df0-4b12-a3a0-8eb31f5b22dc'
ms:contentKeyID: 18122475
ms:mtpsurl: 'https://technet.microsoft.com/hu-hu/library/Cc720265(v=WS.10)'
---

Az RMS szolgáltatásai
=====================

Az RMS egységes megoldást nyújt a tartalomvédelem területén. Az RMS olyan eszközöket is tartalmaz, amelyek segítségével beállíthatók és konfigurálhatók az RMS rendszert alkotó kiszolgálók, ügyfelek és a megbízható entitások felhasználói fiókjai. A beállítás a következő jellemzőket foglalja magába:

-   **Kiszolgálói igénylés**. Az RMS rendszerben részt vevő egyes erdők legfelső szintű tanúsítási kiszolgálóját úgy állítja be a szervezet, hogy tanúsítványt igényel számára a Microsoft igénylési szolgáltatástól. Az igénylési folyamat történhet automatikusan, ha a kiszolgáló csatlakozik az internethez, illetve ellenkező esetben a kapcsolat nélküli (off-line), kézi igénylés eljárása hajtható végre igénylési kérelem elküldésével a Microsoft igénylési szolgáltatáshoz egy másik, internetkapcsolattal rendelkező számítógépről. Az igénylés végrehajtása után a kiszolgálóhoz legfelső szintű kiszolgálói licencelői tanúsítvány fog tartozni, amely azonosítja azt a szervezet RMS bizalmi hierarchiájában. Ezt követően a szervezet beállítja a rendszer részét alkotó további kiszolgálókat: ehhez csatlakoztatja ezeket az adott erdőben lévő legfelső szintű tanúsítási fürtöt alkotó kiszolgálóhoz, illetve egy vagy több licenckiszolgálóra vonatkozó aligénylést nyújt be a legfelső szintű tanúsítási kiszolgálóhoz. A kiszolgálók igénylési folyamata eredményeképpen létrejönnek azok a tanúsítványok, amelyek segítségével a kiszolgálók az RMS által megbízhatónak tekintett licenceket állíthatnak ki. A további tudnivalókat lásd a dokumentumgyűjtemény „RMS műszaki források” részében az „RMS igénylés” témakörben.
-   **Ügyfélszoftver telepítése**. A szervezetnek telepítenie kell az RMS ügyfélszoftvert minden olyan ügyfélszámítógépre, amely RMS-védelemmel ellátott tartalom létrehozására vagy használatára is szolgál. A szoftver telepítése után a számítógépet aktiválni kell. A számítógép aktiválása azt jelenti, hogy géptanúsítvány jön létre a bejelentkezett felhasználó számára. A géptanúsítvány a számítógép nyilvános kulcsát tartalmazza. Az aktiválás a számítógép belső művelete, amely nem igényel felhasználói közreműködést.
-   **Felhasználótanúsítás**. A szervezeteknek meg kell adniuk, hogy kik azok a felhasználók, akik megbízható entitásnak minősülnek az adott RMS-telepítésen belül. Ehhez az RMS tartalomvédelmi fióktanúsítványokat állít ki, amelyek társítást hoznak létre a felhasználói fiókok és a kifejezetten a felhasználói számítógépen védett kulcspár között. Ezek a tanúsítványok lehetővé teszik a felhasználók számára RMS-védelemmel ellátott tartalom közzétételét és használatát. Mindegyik tanúsítvány tartalmaz egy nyilvános kulcsot, amelynek segítségével elkészíti a rendszer az adott felhasználó általi használatra szánt licencadatokat. A további tudnivalókat lásd a dokumentumgyűjtemény „RMS műszaki források” részében az „RMS fióktanúsítás” témakörben.
-   **Ügyféligénylés**. Ha vannak olyan ügyfélszámítógépek, amelyeket olyankor is használnak RMS-védelemmel ellátott tartalom közzétételére, amikor nem kapcsolódnak a vállalati hálózathoz, ügyféligénylés szükséges. Az RMS szolgáltatás ügyfél-licencelői tanúsítványt állít ki az igénylő ügyfélszámítógépek részére. Ennek segítségével a felhasználók olyankor is tudnak RMS-védelemmel ellátott tartalmat közzétenni, amikor a számítógép nem áll kapcsolatban a vállalati hálózattal. A további tudnivalókat lásd a dokumentumgyűjtemény „RMS műszaki források” részében az „RMS ügyféligénylés” témakörben.
-   **Szokásos használati jogok és feltételdefiníciók**. Az RMS egy XML-szókészlettel írja le a használati jogokat és feltételeket, ehhez az XrML (eXtensible rights Markup Language) 1.2.1-es verzióját használja. A további tudnivalókat lásd a dokumentumgyűjtemény „RMS műszaki források” részében az „XrML” témakörben.
-   **A használati jogokat és feltételeket meghatározó közzétételi licencek**. A szerzők az RMS-kompatibilis alkalmazások egyszerű eszközeivel a szervezet üzleti szabályainak megfelelő, tartalomspecifikus használati jogokat és feltételeket rendelhetnek a tartalomhoz. A használati jogok és feltételek a közzétételi licencen belül vannak definiálva. Ezek leírják, hogy kik azok a jogosult felhasználók, akik használhatják a tartalmat, és hogy a tartalom hogyan használható és terjeszthető. A további tudnivalókat lásd a dokumentumgyűjtemény „RMS műszaki források” részében a „Közzétételi licencek” témakörben.
-   **A használati jogokat és feltételeket betartató használati licencek**. Azok a felhasználók, akik RMS-védelemmel ellátott tartalmat kapnak, a RMS szolgáltatástól igénylik és kapják meg a használati licencet, amellyel megtekinthetik a tartalmat. A használati licencet egyének részére állítja ki a rendszer. Ebben a licencben fel vannak sorolva azok a jogok és feltételek, amelyek szabályozzák a tartalomnak az adott személy általi használatát. Az RMS-kompatibilis alkalmazások az RMS technológia szolgáltatásai segítségével képesek ezeknek a használati jogoknak és feltételeknek a beolvasására, értelmezésére és betartatására. A további tudnivalókat lásd a dokumentumgyűjtemény „RMS műszaki források” részében a „Használati licencek” témakörben.
-   **Titkosítás, kulcsok**. Az RMS-védelemmel ellátott tartalom mindig titkosítva van. Az RMS-kompatibilis alkalmazások szimmetrikus kulcsokkal titkosítják a tartalmat. Minden RMS SP1 kiszolgálónak, ügyfélszámítógépnek és felhasználói fióknak van egy 1024 bites RSA-kulcspárja. Az RMS ezekkel a kulcspárokkal titkosítja a közzétételi és a használati licencekben szereplő tartalomkulcsot, és ezekkel írja alá az RMS-tanúsítványokat és licenceket, biztosítva ezzel, hogy csak a szükséges engedélyekkel rendelkező felhasználók és számítógépek férhessenek hozzá a tartalomhoz. A tartalomkulcs titkosítása a kiszolgáló nyilvános kulcsával történik a közzétételi licencben, amikor a felhasználó megkísérli a védett tartalom elérését, a tartalomkulcs titkosítása a felhasználók tartalomvédelmi fióktanúsítványának nyilvános kulcsával történik a használati licencben, így lehetővé válik az adott felhasználói fióknak biztosított jogok megadása és betartatása. A további tudnivalókat lásd a dokumentumgyűjtemény „RMS műszaki források” részében a „Titkosítás és kulcsok” témakörben.
-   **Jogmegadási sablonok**. A rendszergazdák hivatalos jogmegadási sablonokat hozhatnak létre, és azokat terjeszthetik a vállalaton belül. Ezek meghatározzák a felhasználók előre megadott csoportjai számára a használati jogokat és feltételeket. A sablonok segítségével a szervezetek a tartalom kezelésére alkalmas dokumentumosztályozási hierarchiát alakíthatnak ki. Megteheti például egy szervezet, hogy olyan jogmegadási sablonokat hoz létre dolgozói számára, amelyek különböző használati jogokat és feltételeket tartalmaznak a vállalaton belül a belső használatú, a bizalmas és a titkos tartalom kezelésére. Az RMS-kompatibilis alkalmazások képesek ezeknek a sablonoknak a használatára, így a felhasználók egyszerű és egységes módszerrel alkalmazhatják a tartalomra a használati szabályokat. A további tudnivalókat lásd a dokumentumgyűjtemény „RMS műszaki források” részében a „Jogmegadási sablonok” témakörben.
-   **Visszavonási listák**. A rendszergazdák visszavonási listákat is létrehozhatnak és terjeszthetnek. Ezek azokat a sérült biztonságú résztvevőket sorolják fel, amelyek ezért érvénytelené váltak, és lényegében véve ezzel eltávolítják őket az RMS rendszerből. Egy szervezeti visszavonási lista adott számítógépek és felhasználói fiókok tanúsítványait érvénytelenítheti. Ha például egy dolgozó kilép a vállalattól, annak tartalomvédelmi fióktanúsítványa felvehető a visszavonási listára, így az semmilyen további műveletre sem használható, nem lehet tehát vele új közzétételi és használati licencet szerezni. A további tudnivalókat lásd a dokumentumgyűjtemény „RMS műszaki források” részében az „RMS visszavonás” témakörben.
-   **Kizárási szabályzatok**. A rendszergazdák kiszolgálóoldali kizárási szabályzatokat alkalmazhatnak, amelyekkel megtagadhatják a licencet a kérelmező felhasználói azonosítója (Windows hitelesítő adatok vagy Microsoft® .NET Passport-azonosító), a tartalomvédelmi fióktanúsítvány vagy a kulcstároló verziója alapján. A kizárási szabályzatok elutasítják a sérült biztonságú résztvevők új licenckérelmeit, de a visszavonással ellentétben nem szüntetik meg a résztvevők érvényességét. A rendszergazdák emellett kizárhatják a vélhetőleg ártalmas vagy sérült biztonságú alkalmazásokat is, hogy ne fejthessék vissza az RMS-védelemmel ellátott tartalmat. A további tudnivalókat lásd a dokumentumgyűjtemény „RMS műszaki források” részében az „RMS kizárás” témakörben.
-   **Naplózás**. A rendszergazdák nyomon követhetik és naplózhatják az RMS-védelemmel ellátott tartalomnak a szervezeten belüli felhasználását. Az RMS szolgáltatással együtt települnek a naplózást biztosító funkciók is, hogy a szervezetek vissza tudják keresni az RMS tevékenységeit, így például a kiállított vagy megtagadott közzétételi és használati licenceket. A további tudnivalókat lásd a dokumentumgyűjtemény „RMS kiszolgáló működtetése” részében „A naplózás kezelése” témakörben.
-   **Kiterjeszthető és testreszabható megoldás**. A Windows Rights Management Services SDK segítségével további szolgáltatásokkal bővíthető az RMS.
