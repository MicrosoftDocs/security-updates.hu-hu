---
TOCTitle: Használati licenc megszerzése
Title: Használati licenc megszerzése
ms:assetid: '0b6cde34-418a-4dee-9d27-b65b93b535ac'
ms:contentKeyID: 18122488
ms:mtpsurl: 'https://technet.microsoft.com/hu-hu/library/Cc720194(v=WS.10)'
---

Használati licenc megszerzése
=============================

Ha egy felhasználó RMS-védelemmel ellátott tartalmat szeretne használni, használati licencet kell szereznie az RMS licencelési szolgáltatásától. Az alábbi ábrán a használati licencek kérelmezésének és fogadásának folyamata látható.

![Használati licenc beszerzésének folyamata](images/Cc720194.37b8d28c-9749-4e81-bc6a-22692fefb8b6(WS.10).gif "Használati licenc beszerzésének folyamata")

A használati licencek kérelmezési folyamata az alábbi lépésekből áll:

1.  A felhasználó valamelyik terjesztési csatornán keresztül hozzájut egy védett fájlhoz, majd megnyitja azt egy RMS-kompatibilis alkalmazással. Ha a felhasználónak nincs az adott számítógépen vagy eszközön tartalomvédelmi fióktanúsítványa, be kell szereznie ezt.

2.  Az RMS-kompatibilis alkalmazás használati licencet kérelmez a védett tartalom közzétételi licencét kiállító kiszolgálótól. A kérelem tartalmazza a felhasználó tartalomvédelmi fióktanúsítványát (amely tartalmazza a felhasználó nyilvános kulcsát) és a közzétételi licencet (amely tartalmazza a tartalom szimmetrikus kulcsát).

    Ha a közzétételi licencet ügyfél-licencelői tanúsítvány állította ki, az a tanúsítványt kiállító kiszolgáló URL-címét tartalmazza. Ebben az esetben a használati licenc iránti kérelem nem a közzétételi licencet kiállító számítógépre, hanem az ügyfél-licencelői tanúsítványt kiállító kiszolgálóra érkezik.

3.  A licenckiszolgáló meggyőződik a felhasználó jogosultságáról, ellenőrzi, hogy a felhasználó meg van-e nevezve a közzétételi licencben, majd elkészíti a használati licencet. A kiszolgáló ellenőrzi a felhasználó fióktanúsítványának érvényességét, majd megállapítja, hogy milyen jogok járnak a felhasználónak, akár közvetlenül, akár egy jogokkal felruházott csoport tagjaként.

    A kiszolgáló saját személyes kulcsával visszafejti a szimmetrikus tartalomkulcsot, majd titkosítja a felhasználó nyilvános kulcsával, és elhelyezi a használati licencben. Ez a lépés biztosítja, hogy csak az a felhasználó fejtheti vissza a tartalomkulcsot (egyúttal a védett tartalmat), akinek azt szánták.

    A kiszolgáló felveszi a használati licencbe a kapcsolódó feltételeket, például egy program vagy Windows verzió kizárását. Ezeket a feltételeket az ügyfél tartatja be akkor, amikor a használati licencet hozzáköti az RMS-védelemmel ellátott tartalomhoz.

4.  Az érvényesítést követően a licenckiszolgáló visszaküldi a használati licencet a felhasználó ügyfélszámítógépének.