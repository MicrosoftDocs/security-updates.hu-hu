---
TOCTitle: 'Elosztott RMS-topológia tervezése'
Title: 'Elosztott RMS-topológia tervezése'
ms:assetid: '8773a1e0-6ac3-41f5-9866-5890cef08d04'
ms:contentKeyID: 18122654
ms:mtpsurl: 'https://technet.microsoft.com/hu-hu/library/Cc747657(v=WS.10)'
---

Elosztott RMS-topológia tervezése
=================================

Vannak helyzetek, amikor egy vagy több licenckiszolgálót is üzembe kell helyezni, amely nem tagja a legfelső szintű tanúsítási fürtnek. Ez jellemzően olyan részlegeknél kerül szóba, amelyeknek közvetlen szabályozási lehetőségekre van szükségük a közzétételi és a használati licencek kiállításánál. Ilyen lehet például a jogi osztály, amelynek biztonsági követelményei részlegszintű szabályozást tesznek szükségessé. A licenckiszolgálók számára a legfelső szintű tanúsítási fürt nyújtja a fióktanúsítási szolgáltatást. A legfelső szintű tanúsítási fürt és legalább egy licenckiszolgáló kombinációját elosztott topológiának nevezzük.

Megjegyzendő, hogy a legfelső szintű tanúsítási kiszolgálókhoz hasonlóan a licenckiszolgálók is üzembe helyezhetők fürtben. Emellett a legfelső szintű tanúsítási kiszolgálóhoz hasonlóan a licencelési fürt is saját terheléselosztási szolgáltatást használhat. Minden licenckiszolgáló vagy licencelési fürt az SQL Server külön példányát használja az adott kiszolgáló vagy fürt konfigurációs és naplózási adatbázisának biztosítására.

Az RMS telepítése kialakítható úgy, hogy csak a tanúsítási szolgáltatások fussanak legfelső szintű telepítésen, illetve hogy a teljes licencelési szolgáltatás egy vagy több licenckiszolgálón vagy licencelési fürtön fusson, mindazonáltal nem ez a jellemző konfiguráció. Általánosságban az a célravezető módszer, ha a legfelső szintű tanúsítási fürtben növelik a fizikai kiszolgálók számát, és így elégítik ki a teljesítmény- és redundanciakövetelményeket, nem pedig külön licenckiszolgálók üzembe helyezésével (ez csak részlegszintű licencelési szükséglet kiszolgálása céljából indokolt). A következő ábrán ez a fajta kialakítás látható.

![](/security-updates/images/Cc747657.01fa5a85-5711-41aa-932a-124049d34186(WS.10).gif "Elosztott topológia")

Az elosztott topológia kiépítése nagyobb felügyeleti költségeket jelenthet a szervezetnek, mert az elosztott topológia természeténél fogva összetettebb. Ha a szervezetnél több licencelési fürt és több erdő létezik, az RMS ügyfélszámítógépein szükségessé válhat egyes rendszerleíró értékek módosítása, hogy minden számítógép a megfelelő RMS kiszolgálóhoz küldje a licenckérelmeit. Több tartományt átfogó telepítés esetén bizalmi gondok is jelentkezhetnek. Ez a tartományok további konfigurálását követeli meg, csak így lehet RMS-védelemmel ellátott tartalmat használni.

Az elosztott topológia szolgáltatáskapcsolódási pontjai
-------------------------------------------------------

RMS kiszolgáló létlétesítésekor az Active Directory-erdőbe bekerül a fürt URL-címe mint a szolgáltatás kapcsolódási pontja (SCP). Minden, az erdőben létesített legfelső szintű tanúsítási fürtnek és licencelési fürtnek van szolgáltatáskapcsolódási pontja. A licencelési fürt létesítésének feltétele, hogy már regisztrálva legyen a legfelső szintű tanúsítási fürt szolgáltatáskapcsolódási pontja. A licencelési fürt létesítésekor az aligénylési folyamat ezt az URL-címet használja a legfelső szintű tanúsítási fürt kereséséhez a hálózaton és a kiszolgálói licencelői tanúsítvány beszerzéséhez.

Ha nem különálló legfelső szintű tanúsítási kiszolgálót, hanem legfelső szintű tanúsítási fürtöt vezet be, a fürt minden kiszolgálójának elérhetőnek kell lennie a közös URL-cím mögötti virtuális címzéssel.

A virtuális címzés többféleképpen megvalósítható, ilyen például ciklikus multiplexeléses DNS, a hálózati terheléselosztási szolgáltatás, a hardveres megoldás stb. A virtuális címzés elosztja a terhelést a kiszolgálók között, valamint felszámolja a licencelés és a közzététel terén az egyetlen kiszolgálótól való függőséget.

Az RMS ezt a közös URL-címet használja licencbeszerzési URL-címként, valamint közzétett értékként is, amelyet a végfelhasználók számítógépe használ, amikor az Active Directoryban vagy a rendszerleíró adatbázisban keresi az RMS fürtöt. A végfelhasználók számítógépének nem kell közvetlenül hozzáférnie a fürt egyetlen kiszolgálójához sem.
